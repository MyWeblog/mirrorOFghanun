<html>

<head>
<meta http-equiv='Content-Type' content='text/html; charset=utf-8' />
<link rel="shortcut icon" href="../../Project11.ico" />
<title>قانون حمایت خانواده</title>
</head>

<body style="line-height: 250%">

<blockquote>
	<blockquote>
		<p dir="rtl" align="center"><b><font size="5"><a href="Khanevadeh.htm">
		<img border="0" src="bazghasht.gif" width="120" height="80" align="right"></a>قانون 
		حمایت خانواده&nbsp; </font></b></p>
		<p dir="rtl" align="justify"><b><font size="5"><br>پنج‌شنبه، ۲۲ فروردین 
		۱۳۹۲ روزنامه رسمی کشور<br>فصل اول ـ دادگاه خانواده<br>ماده۱ـ به ‌ منظور 
		رسیدگی به امور و دعاوی خانوادگی، قوه قضائیه موظف است ظرف سه سال از تاریخ 
		تصویب این قانون در کلیه حوزه ‌‌های قضائی شهرستان به تعداد کافی شعبه 
		دادگاه خانواده تشکیل دهد.</font></b></p>
		<p dir="rtl" align="justify"><b><font size="5">&nbsp;تشکیل این دادگاه در 
		حوزه ‌‌های قضائی بخش&nbsp; به تناسب امکانات به تشخیص رئیس قوه قضائیه 
		موکول است. <br>تبصره۱ـ از زمان اجرای این قانون در حوزه قضائی شهرستانهایی 
		که دادگاه خانواده تشکیل نشده است تا زمان تشکیل آن، دادگاه عمومی حقوقی 
		مستقر در آن حوزه با رعایت تشریفات مربوط و مقررات این قانون به امور و 
		دعاوی خانوادگی رسیدگی می‌‌ کند. <br>تبصره۲ـ در حوزه قضائی بخشهایی که 
		دادگاه خانواده تشکیل نشده است، دادگاه مستقر در آن حوزه با رعایت تشریفات 
		مربوط و مقررات این قانون به کلیه امور و دعاوی&nbsp; خانوادگی رسیدگی می‌‌ 
		کند، مگر دعاوی راجع به اصل نکاح و انحلال آن که در دادگاه خانواده 
		نزدیک‌ترین حوزه قضائی رسیدگی می‌‌ شود. <br>ماده۲ـ دادگاه خانواده با حضور 
		رئیس یا دادرس علی ‌ البدل و قاضی مشاور زن تشکیل می‌‌ گردد. قاضی مشاور 
		باید ظرف سه روز از ختم دادرسی به ‌ طور مکتوب و مستدل در مورد موضوع دعوی 
		اظهارنظر و مراتب را در پرونده درج کند. قاضی انشاء ‌ کننده رأی باید در 
		دادنامه به نظر قاضی مشاور اشاره و چنانچه با نظر وی مخالف باشد با ذکر 
		دلیل نظریه وی را رد کند. <br>تبصره ـ قوه قضائیه موظف است حداکثر ظرف پنج 
		سال به تأمین قاضی مشاور زن برای کلیه دادگاههای خانواده اقدام کند و در 
		این مدت می‌‌ تواند از قاضی مشاور مرد که واجد شرایط تصدی دادگاه خانواده 
		باشد استفاده کند. <br>ماده۳ـ قضات دادگاه خانواده باید متأهل و دارای 
		حداقل چهار سال سابقه خدمت قضائی باشند. <br>ماده۴ـ رسیدگی به امور و دعاوی 
		زیر در صلاحیت دادگاه خانواده است: <br>۱ـ نامزدی و خسارات ناشی از برهم ‌ 
		زدن آن<br>۲ـ نکاح دائم، موقت و اذن در نکاح<br>۳ـ شروط ضمن عقد نکاح<br>۴ـ 
		ازدواج مجدد<br>۵ ـ جهیزیه<br>۶ ـ مهریه<br>۷ـ نفقه زوجه و اجرت ‌ المثل 
		ایام زوجیت<br>۸ ـ تمکین و نشوز<br>۹ـ طلاق، رجوع، فسخ و انفساخ نکاح، بذل 
		مدت و انقضای آن<br>۱۰ـ حضانت و ملاقات طفل<br>۱۱ـ نسب<br>۱۲ـ رشد، حجر و 
		رفع آن<br>۱۳ـ ولایت قهری، قیمومت، امور مربوط به ناظر و امین اموال 
		محجوران و وصایت در امور مربوط به آنان<br>۱۴ـ نفقه اقارب<br>۱۵ـ امور راجع 
		به غایب مفقود ‌ الاثر<br>۱۶ـ سرپرستی کودکان بی‌ سرپرست<br>۱۷ـ اهدای جنین<br>
		۱۸ـ تغییر جنسیت<br>تبصره ـ به دعاوی اشخاص موضوع اصول دوازدهم (۱۲) و 
		سیزدهم (۱۳) قانون اساسی حسب مورد طبق قانون اجازه رعایت احوال شخصیه 
		ایرانیان غیرشیعه در محاکم مصوب ۳۱/۴/۱۳۱۲ و قانون رسیدگی به دعاوی مطروحه 
		راجع به احوال شخصیه و تعلیمات دینی ایرانیان زرتشتی، کلیمی و مسیحی مصوب 
		۳/۴/۱۳۷۲ مجمع تشخیص مصلحت نظام رسیدگی می‌‌ شود. <br>تصمیمات مراجع عالی 
		اقلیت‌های دینی مذکور درامور حسبی و احوال شخصیه آنان از جمله نکاح و طلاق، 
		معتبر و توسط محاکم قضائی بدون رعایت تشریفات، تنفیذ و اجراء می‌‌ گردد.
		<br>ماده۵ ـ درصورت عدم تمکن مالی هریک از اصحاب دعوی دادگاه می‌‌ تواند پس 
		از احراز مراتب و با توجه به اوضاع واحوال، وی را از پرداخت هزینه دادرسی، 
		حق‌الزحمه کار‌شناسی، حق ‌ الزحمه داوری و سایر هزینه ‌‌ها معاف یا پرداخت 
		آن‌ها را به زمان اجرای حکم موکول کند. همچنین در صورت اقتضاء ضرورت یا 
		وجود الزام قانونی دایر بر داشتن وکیل، دادگاه حسب مورد رأساً یا به 
		درخواست فرد فاقد تمکن مالی وکیل معاضدتی تعیین می‌‌ کند. <br>تبصره ـ 
		افراد تحت پوشش کمیته امداد امام خمینی (ره) و مددجویان سازمان بهزیستی 
		کشور از پرداخت هزینه دادرسی معاف می‌‌ باشند. <br>ماده۶ ـ مادر یا هر شخصی 
		که حضانت طفل یا نگهداری شخص محجور را به اقتضاء ضرورت برعهده دارد، حق 
		اقامه دعوی برای مطالبه نفقه طفل یا محجور را نیز دارد. در این ‌ صورت، 
		دادگاه باید در ابتداء ادعای ضرورت را بررسی کند. <br>ماده۷ـ دادگاه می‌‌ 
		تواند پیش از اتخاذ تصمیم در مورد اصل دعوی به درخواست یکی از طرفین در 
		اموری از قبیل حضانت، نگهداری و ملاقات طفل و نفقه زن و محجور که تعیین 
		تکلیف آن‌ها فوریت دارد بدون اخذ تأمین، دستور موقت صادر کند. این دستور 
		بدون نیاز به تأیید رئیس حوزه قضائی قابل اجراء است. چنانچه دادگاه ظرف شش 
		ماه راجع به اصل دعوی اتخاذ تصمیم نکند، دستور صادرشده ملغی محسوب و از آن 
		رفع اثر می‌‌ شود، مگر آنکه دادگاه مطابق این ماده دوباره دستور موقت صادر 
		کند. <br>ماده۸ ـ رسیدگی در دادگاه خانواده با تقدیم دادخواست و بدون رعایت 
		سایر تشریفات آیین دادرسی مدنی انجام می‌‌ شود. <br>تبصره ـ هرگاه خواهان 
		خوانده را مجهول ‌ المکان معرفی کند، باید آخرین اقامتگاه او را به دادگاه 
		اعلام کند. دادگاه به طرق مقتضی در این باره تحقیق و تصمیم ‌ گیری می‌‌ 
		کند. <br>ماده۹ـ تشریفات و نحوه ابلاغ در دادگاه خانواده تابع مقررات قانون 
		آیین ‌ دادرسی دادگاههای عمومی و انقلاب در امور مدنی است، لکن چنانچه 
		طرفین دعوی طرق دیگری از قبیل پست، نمابر، پیام تلفنی و پست الکترونیک را 
		برای این منظور به دادگاه اعلام کنند، دادگاه می‌‌ تواند ابلاغ را به آن 
		طریق انجام دهد. در هر صورت، احراز صحت ابلاغ با دادگاه است. <br>ماده۱۰ـ 
		دادگاه می‌‌ تواند برای فراهم ‌ کردن فرصت صلح و سازش جلسه دادرسی را به 
		درخواست زوجین یا یکی از آنان حداکثر برای دو بار به تأخیر اندازد. <br>
		ماده۱۱ـ در دعاوی مالی موضوع این قانون، محکومٌ ‌ له پس از صدور حکم قطعی و 
		تا پیش از شروع اجرای آن نیز می‌‌ تواند از دادگاهی که حکم نخستین را صادر 
		کرده است، تأمین محکوم ‌ ٌبه را درخواست کند. <br>ماده۱۲ـ در دعاوی و امور 
		خانوادگی مربوط به زوجین، زوجه می‌‌ تواند در دادگاه محل اقامت خوانده یا 
		محل سکونت خود اقامه دعوی کند مگر در موردی که خواسته، مطالبه مهریه 
		غیرمنقول باشد. <br>ماده۱۳ـ هرگاه زوجین دعاوی موضوع صلاحیت دادگاه خانواده 
		را علیه یکدیگر در حوزه ‌‌های قضائی متعدد مطرح کرده باشند، دادگاهی که 
		دادخواست مقدم به آن داده شده است صلاحیت رسیدگی را دارد. چنانچه دو یا چند 
		دادخواست در یک روز تسلیم شده باشد، دادگاهی که صلاحیت رسیدگی به دعوای 
		زوجه را دارد به کلیه دعاوی رسیدگی می‌‌ کند. <br>ماده۱۴ـ هرگاه یکی از 
		زوجین مقیم خارج از کشور باشد، دادگاه محل اقامت طرفی که در ایران اقامت 
		دارد برای رسیدگی صالح است. اگر زوجین مقیم خارج از کشور باشند ولی یکی از 
		آنان در ایران سکونت موقت داشته باشد، دادگاه محل سکونت فرد ساکن در ایران 
		و اگر هر دو در ایران سکونت موقت داشته باشند، دادگاه محل سکونت موقت زوجه 
		برای رسیدگی صالح است. هرگاه هیچ ‌ یک از زوجین در ایران سکونت نداشته 
		باشند، دادگاه شهرستان تهران صلاحیت رسیدگی را دارد، مگر آنکه زوجین برای 
		اقامه دعوی در محل دیگر توافق کنند. <br>ماده۱۵ـ هرگاه ایرانیان مقیم خارج 
		از کشور امور و دعاوی خانوادگی خود را در محاکم و مراجع صلاحیتدار محل 
		اقامت خویش مطرح کنند، احکام این محاکم یا مراجع در ایران اجراء نمی‌‌ شود 
		مگر آنکه دادگاه صلاحیتدار ایرانی این احکام را بررسی و حکم تنفیذی صادر 
		کند. <br>تبصره ـ ثبت طلاق ایرانیان مقیم خارج از کشور در کنسولگری‌های 
		جمهوری اسلامی ایران به درخواست کتبی زوجین یا زوج با ارائه گواهی اجرای 
		صیغه طلاق توسط اشخاص صلاحیـتدار که با پیشنهـاد وزارت امور خارجه و تصویب 
		رئیس قوه قضائیه به کنسولگری‌ها معرفی می‌شوند امکان‌پذیر است. ثبت طلاق 
		رجعی منوط به انقضای عده است. <br>در طلاق بائن نیز زوجه می‌‌ تواند طلاق 
		خود را با درخواست کتبی و ارائه گواهی اجرای صیغه طلاق توسط اشخاص 
		صلاحیتدار فوق در کنسولگری ثبت نماید. <br>در مواردی که طلاق به درخواست 
		زوج ثبت می‌‌ گردد، زوجه می‌‌ تواند با رعایت این قانون برای مطالبه حقوق 
		قانونی خود به دادگاههای ایران مراجعه نماید. <br>فصل دوم ـ مراکز مشاوره 
		خانوادگی<br>ماده۱۶ـ به منظور تحکیم مبانی خانواده و جلوگیری از افزایش 
		اختلافات خانوادگی و طلاق و سعی در ایجاد صلح و سازش، قوه قضائیه موظف است 
		ظرف سه سال از تاریخ لازم ‌ الاجراء شدن این قانون مراکز مشاوره خانواده را 
		در کنار دادگاههای خانواده ایجاد کند. <br>تبصره ـ در مناطقی که مراکز 
		مشاوره خانواده وابسته به سازمان بهزیستی وجود دارد دادگاه‌ها می‌‌ توانند 
		از ظرفیت این مراکز نیز استفاده کنند. <br>ماده۱۷ـ اعضای مراکز مشاوره 
		خانواده از کار‌شناسان رشته ‌‌های مختلف مانند مطالعات خانواده، مشاوره، 
		روان ‌ پزشکی، روان ‌‌شناسی، مددکاری اجتماعی، حقوق و فقه و&nbsp; مبانی 
		حقوق اسلامی انتخاب می‌‌ شوند و حداقل نصف اعضای هر مرکز باید از بانوان 
		متأهل واجد شرایط باشند. تعداد اعضاء، نحوه انتخاب، گزینش، آموزش و نحوه 
		رسیدگی به تخلفات اعضای مراکز مشاوره خانواده، شیوه انجام وظایف و تعداد 
		این مراکز و نیز تعرفه خدمات مشاوره ‌‌ای و نحوه پرداخت آن به موجب آیین ‌ 
		نامه ‌‌ای است که ظرف شش ماه پس ‌ از لازم‌الاجراء شدن این قانون به‌وسیله 
		وزیر دادگستری تهیه می‌شود و به تصویب رئیس قوه قضائیه می‌‌ رسد. <br>
		ماده۱۸ـ در حوزه ‌‌های قضائی که مراکز مشاوره خانواده ایجاد شده است، 
		دادگاه خانواده می‌‌ تواند در صورت لزوم با مشخص ‌ کردن موضوع اختلاف و 
		تعیین مهلت، نظر این مراکز را در مورد امور و دعاوی خانوادگی خواستار شود.
		<br>ماده۱۹ـ مراکز مشاوره خانواده ضمن ارائه خدمات مشاوره ‌‌ای به زوجین، 
		خواسته‌های دادگاه را در مهلت مقرر اجراء و در موارد مربوط سعی در ایجاد 
		سازش می‌‌ کنند. مراکز مذکور در صورت حصول سازش به تنظیم سازش ‌ نامه 
		مبادرت و در غیر این ‌ صورت نظر کار‌شناسی خود در مورد علل و دلایل عدم 
		سازش را به ‌ طور مکتوب و مستدل به دادگاه اعلام می‌‌ کنند. <br>تبصره ـ 
		دادگاه با ملاحظه نظریه کار‌شناسی مراکز مشاوره خانواده به تشخیص خود 
		مبادرت به صدور رأی می‌کند. <br>فصل سوم ـ ازدواج<br>ماده۲۰ـ ثبت نکاح 
		دائم، فسخ و انفساخ آن، طلاق، رجوع و اعلام بطلان نکاح&nbsp; یا طلاق 
		الزامی است. <br>ماده۲۱ـ نظام حقوقی جمهوری اسلامی ایران در جهت محوریت و 
		استواری روابط خانوادگی، نکاح دائم را که مبنای تشکیل خانواده است مورد 
		حمایت قرار می‌دهد. نکاح موقت نیز تابع موازین شرعی و مقررات قانون مدنی 
		است و ثبت آن در موارد زیر الزامی است: <br>۱ـ باردارشدن زوجه<br>۲ـ توافق 
		طرفین<br>۳ـ شرط ضمن عقد<br>تبصره ـ ثبت وقایع موضوع این ماده و ماده (۲۰) 
		این قانون در دفا‌تر اسناد&nbsp; رسمی ازدواج یا ازدواج و طلاق مطابق آیین 
		‌ نامه ‌‌ای است که ظرف یک ‌ سال با پیشنهاد وزیر دادگستری به تصویب رئیس 
		قوه قضائیه می‌‌ رسد و تا تصویب آیین ‌ نامه مذکور، نظام ‌ نامه ‌‌های 
		موضوع ماده (۱) اصلاحی قانون راجع به ازدواج مصوب ۲۹/۲/۱۳۱۶ کماکان به قوت 
		خود باقی است. <br>ماده۲۲ـ هرگاه مهریه در زمان وقوع عقد تا یکصد و ده سکّه 
		تمام بهارآزادی یا معادل آن باشد، وصول آن مشمول مقررات ماده (۲) قانون 
		اجرای محکومیت‌های مالی است. چنانچه مهریه، بیشتر از این میزان باشد در 
		خصوص مازاد، فقط ملائت زوج ملاک پرداخت است. رعایت مقررات مربوط به محاسبه 
		مهریه به نرخ روز کماکان الزامی است. <br>ماده۲۳ـ وزارت بهداشت، درمان و 
		آموزش پزشکی مکلف است ظرف یک ‌ ماه از تاریخ لازم ‌ الاجراءشدن این قانون 
		بیماری‌هایی را که باید طرفین پیش از ازدواج علیه آن‌ها واکسینه شوند و نیز 
		بیماری‌های واگیردار و خطرناک برای زوجین و فرزندان ناشی از ازدواج را معین 
		و اعلام کند. دفا‌تر رسمی ازدواج باید پیش از ثبت نکاح گواهی صادرشده از 
		سوی پزشکان و مراکز مورد تأیید وزارت بهداشت، درمان و آموزش پزشکی دال بر 
		عدم اعتیاد به مواد مخدر و عدم ابتلاء به بیماری‌های موضوع این ماده ویا 
		واکسینه شدن طرفین نسبت به بیماری‌های مذکور را از آنان مطالبه و بایگانی 
		کنند. <br>تبصره ـ چنانچه گواهی صادرشده بر وجود اعتیاد و یا بیماری دلالت 
		کند، ثبت نکاح در صورت اطلاع طرفین بلامانع است. در مورد بیماری‌های مسری و 
		خطرناک که نام آن‌ها به ‌ وسیله وزارت بهداشت، درمان و آموزش پزشکی تعیین و 
		اعلام می‌‌ شود، طرفین جهت مراقبت و نظارت به مراکز تعیین ‌ شده معرفی می‌‌ 
		شوند. در مواردی که بیماری خطرناک زوجین به تشخیص وزارت بهداشت، درمان و 
		آموزش پزشکی منجر به خسارت به جنین باشد، مراقبت و نظارت باید شامل منع 
		تولید نسل نیز باشد. <br>فصل چهارم ـ طلاق<br>ماده۲۴ـ ثبت طلاق و سایر 
		موارد انحلال نکاح و نیز اعلام بطلان نکاح یا طلاق در دفا‌تر رسمی ازدواج و 
		طلاق حسب مورد پس از صدور گواهی عدم امکان سازش یا حکم مربوط از سوی دادگاه 
		مجاز است. <br>ماده۲۵ـ درصورتی که زوجین متقاضی طلاق توافقی باشند، دادگاه 
		باید موضوع را به مرکز مشاوره خانواده ارجاع دهد. در این موارد طرفین می‌‌ 
		توانند تقاضای طلاق توافقی را از ابتداء در مراکز مذکور مطرح کنند. <br>در 
		صورت عـدم انصراف متقاضی از طلاق، مرکز مشاوره خانواده موضوع را با مشخص ‌ 
		کردن موارد توافق جهت اتخاذ تصمیم نهائی به دادگاه منعکس می‌‌ کند. <br>
		ماده۲۶ـ در صورتی که طلاق، توافقی یا به درخواست زوج باشد، دادگاه به صدور 
		گواهی عدم امکان سازش اقدام و اگر به درخواست زوجه باشد، حسب مورد، مطابق 
		قانون به صدور حکم الزام زوج به طلاق یا احراز شرایط اعمال وکالت در طلاق 
		مبادرت می‌‌ کند. <br>ماده۲۷ـ در کلیه موارد درخواست طلاق، به جز طلاق 
		توافقی، دادگاه باید به منظور ایجاد صلح و سازش موضوع را به داوری ارجاع 
		کند. دادگاه در این موارد باید با توجه به نظر داوران رأی صادر و چنانچه آن 
		را نپذیرد، نظریه داوران را با ذکر دلیل رد کند. <br>ماده۲۸ـ پس از صدور 
		قرار ارجاع امر به داوری، هریک از زوجین مکلفند ظرف یک هفته از تاریخ ابلاغ 
		یک نفر از اقارب متأهل خود را که حداقل سی ‌ سال داشته و آشنا به مسائل 
		شرعی و خانوادگی و اجتماعی باشد به عنوان داور به دادگاه معرفی کنند. <br>
		تبصره۱ـ محارم زوجه که همسرشان فوت کرده یا از هم جدا شده باشند، درصورت 
		وجود سایر شرایط مذکور در این ماده به عنوان داور پذیرفته می‌‌ شوند. <br>
		تبصره۲ـ درصورت نبود فرد واجد شرایط در بین اقارب یا عدم دسترسی به ایشان 
		یا استنکاف آنان از پذیرش داوری، هریک از زوجین می‌‌ توانند داور خود را از 
		بین افراد واجد صلاحیت دیگر تعیین و معرفی کنند. درصورت امتناع زوجین از 
		معرفی داور یا عدم توانایی آنان دادگاه، خود یا به درخواست هریک از طرفین 
		به تعیین داور مبادرت می‌‌ کند. <br>ماده۲۹ـ دادگاه ضمن رأی خود با توجه به 
		شروط ضمن عقد و مندرجات سند ازدواج، تکلیف جهیزیه، مهریه و نفقه زوجه، 
		اطفال و حمل را معین و همچنین اجرت‌المثل ایام زوجیت طرفین مطابق تبصره 
		ماده (۳۳۶) قانون مدنی تعیین و در مورد چگونگی حضانت و نگهداری اطفال و 
		نحوه پرداخت هزینه‌های حضانت و نگهداری تصمیم مقتضی اتخاذ می‌‌ کند. همچنین 
		دادگاه باید با توجه به وابستگی عاطفی و مصلحت طفل، ترتیب، زمان و مکان 
		ملاقات وی با پدر و مادر و سایر بستگان را تعیین کند. ثبت طلاق موکول به 
		تأدیه حقوق مالی زوجه است. طلاق درصورت رضایت زوجه یا صدور حکم قطعی دایر 
		بر اعسار زوج یا تقسیط محکومٌ ‌ به نیز ثبت می‌‌ شود. در هرحال، هرگاه زن 
		بدون دریافت حقوق مذکور به ثبت طلاق رضایت دهد می‌‌ تواند پس از ثبت طلاق 
		برای دریافت این حقوق از طریق اجرای احکام دادگستری مطابق مقررات مربوط 
		اقدام کند. <br>ماده۳۰ـ در مواردی که زوجه در دادگاه ثابت کند به امر زوج 
		یا اذن وی از مال خود برای مخارج متعارف زندگی مشترک که برعهده زوج است 
		هزینه کرده و زوج نتواند قصد تبرع زوجه را اثبات کند، می‌تواند معادل آن را 
		از وی دریافت نماید. <br>ماده۳۱ـ ارائه گواهی پزشک ذی ‌ صلاح درمورد وجود 
		جنین یا عدم آن برای ثبت طلاق الزامی است، مگر آنکه زوجین بر وجود جنین 
		اتفاق نظر داشته باشند. <br>ماده۳۲ـ در مورد حکم طلاق، اجرای صیغه و ثبت آن 
		حسب مورد منوط به انقضای مهلت فرجام ‌ خواهی یا ابلاغ رأی فرجامی است. <br>
		ماده۳۳ـ مدت اعتبار حکم طلاق شش ماه پس از تاریخ ابلاغ رأی فرجامی یا 
		انقضای مهلت فرجام ‌ خواهی است. هرگاه حکم طلاق از سوی زوجه به دفتر رسمی 
		ازدواج و طلاق تسلیم شود، در صورتی که زوج ظرف یک هفته از تاریخ ابلاغ 
		مراتب در دفترخانه حاضر نشود، سردفتر به زوجین ابلاغ می‌‌ کند برای اجرای 
		صیغه طلاق و ثبت آن در دفترخانه حاضر شوند. در صورت عدم حضور زوج و عدم 
		اعلام عذر از سوی وی یا امتناع او از اجرای صیغه، صیغه طلاق جاری و ثبت 
		می‌شود و مراتب به زوج ابلاغ می‌گردد. در صورت اعلام عذر از سوی زوج، یک 
		نوبت دیگر به ترتیب مذکور از طرفین دعوت به‌عمل می‌‌ آید. <br>تبصره ـ 
		دادگاه صادرکننده حکم طلاق باید در رأی صادرشده بر نمایندگی سردفتر در 
		اجرای صیغه طلاق در صورت امتناع زوج تصریح کند. <br>ماده۳۴ـ مدت اعتبار 
		گواهی عدم امکان سازش برای تسلیم به دفتر رسمی ازدواج و طلاق سه ماه پس از 
		تاریخ ابلاغ رأی قطعی یا قطعی ‌ شدن رأی است. چنانچه گواهی مذکور ظرف این 
		مهلت تسلیم نشود یا طرفی که آن را به دفترخانه رسمی طلاق تسلیم کرده است 
		ظرف سه ماه از تاریخ تسلیم در دفترخانه حاضر نشود یا مدارک لازم را ارائه 
		نکند، گواهی صادرشده از درجه اعتبار ساقط است. <br>تبصره ـ هرگـاه گواهی 
		عـدم امکان سازش صادرشده بر اساس توافق زوجین به حکم قانون از درجه اعتبار 
		ساقط شود کلیه توافقاتی که گواهی مذکور بر مبنای آن صادر شده است ملغی می‌‌ 
		گردد. <br>ماده۳۵ـ هرگاه زوج در مهلت مقرر به دفتر رسمی ازدواج و طلاق 
		مراجعه و گواهی عدم امکان سازش را تسلیم کند، درصورتی که زوجه ظرف یک هفته 
		در دفترخانه حاضر نشود سردفتر به زوجین اخطار می‌‌ کند برای اجرای صیغه 
		طلاق و ثبت آن در دفترخانه حاضر شوند. درصورت عدم حضور زوجه صیغه طلاق جاری 
		و پس از ثبت به وسیله دفترخانه مراتب به اطلاع زوجه می‌رسد. <br>تبصره ـ 
		فاصله بین ابلاغ اخطاریه و جلسه اجرای صیغه در این ماده و ماده (۳۴) <br>
		این قانون نباید از یک هفته کمتر باشد. در مواردی که زوج یا زوجه مجهول ‌ 
		المکان باشند، دعوت از شخص مجهول ‌ المکان از طریق نشر آگهی در جراید کثیر 
		‌ الانتشار یا هزینه درخواست ‌ کننده به وسیله دفترخانه به عمل می‌‌ آید.
		<br>ماده۳۶ـ هرگاه گواهی عدم امکان سازش بنا بر توافق زوجین صادر شده باشد، 
		درصورتی ‌ که زوجه بنا بر اعلام دادگاه صادرکننده رأی و یا به موجب سند 
		رسمی در اجرای صیغه طلاق وکالت بلاعزل داشته باشد، عدم حضور زوج، مانع 
		اجرای صیغه طلاق و ثبت آن نیست. <br>ماده۳۷ـ اجرای صیغه طلاق با رعایت جهات 
		شرعی در دفترخانه یا در محل دیگر و با حضور سردفتر انجام می‌‌ گیرد. <br>
		ماده۳۸ ـ در طلاق رجعی، صیغه طلاق مطابق مقررات مربوط جاری و مراتب 
		صورتجلسه می‌‌ شود ولی ثبت طلاق منوط به ارائه گواهی کتبی حداقل دو شاهد 
		مبنی بر سکونت زوجه مطلّقه در منزل مشترک تا پایان عده است، مگر این ‌ که 
		زن رضایت به ثبت داشته باشد. در صورت تحقق رجوع، صورتجلسه طلاق ابطال و 
		درصورت عدم رجوع صورتجلسه تکمیل و طلاق ثبت می‌‌ شود.</font></b></p>
		<p dir="rtl" align="justify"><b><font size="5">&nbsp;صورتجلسه تکمیل ‌ 
		شده به امضای سردفتر، زوجین یا نمایندگان آنان و دو شاهد طلاق می‌‌ رسد. در 
		صورت درخواست زوجه، گواهی اجرای صیغه طلاق و عدم رجوع زوج به وی اعطاء می‌‌ 
		شود. در هر حال درصورت انقضای مدت عده و عدم احراز رجوع، طلاق ثبت می‌شود.
		<br>ماده۳۹ـ در کلیه موارد، قطعی و قابل اجراء بودن گواهی عدم امکان سازش 
		یا حکم طلاق باید از سوی دادگاه صادرکننده رأی نخستین گواهی و همزمان به 
		دفتر رسمی ازدواج و طلاق ارائه شود. <br>فصل پنجم ـ حضانت و نگهداری اطفال 
		و نفقه<br>ماده۴۰ـ هرکس از اجرای حکم دادگاه در مورد حضانت طفل استنکاف کند 
		یا مانع اجرای آن شود یا از استرداد طفل امتناع ورزد، حسب تقاضای ذی ‌ نفع 
		و به ‌ دستور دادگاه صادرکننده رأی نخستین تا زمان اجرای حکم بازداشت می‌‌ 
		شود. <br>ماده۴۱ـ هرگاه دادگاه تشخیص دهد توافقات راجع به ملاقات، حضانت، 
		نگهداری و سایر امور مربوط به طفل برخلاف مصلحت او است یا در صورتی که 
		مسؤول حضانت از انجام تکالیف مقرر خودداری کند ویا مانع ملاقات طفل تحت 
		حضانت با اشخاص ذی ‌ حق شود، می‌‌ تواند در خصوص اموری از قبیل واگذاری امر 
		حضانت به دیگری یا تعیین شخص ناظر با پیش ‌ بینی حدود نظارت وی با رعایت 
		مصلحت طفل تصمیم مقتضی اتخاذ کند. <br>تبصره ـ قوه قضائیه مکلف است برای 
		نحوه ملاقات والدین با طفل ساز و کار مناسب با مصالح خانواده و کودک را 
		فراهم نماید. <br>آیین‌نامه اجرائی این ماده ظرف شش‌ماه توسط وزارت 
		دادگستری تهیه می‌شود و به تصویب رئیس قوه قضائیه می‌‌ رسد. <br>ماده۴۲ـ 
		صغیر و مجنون را نمی‌توان بدون رضایت ولی، قیم، مادر یا شخصی که حضانت و 
		نگهداری آنان به او واگذار شده است از محل اقامت مقرر بین طرفین یا محل 
		اقامت قبل از وقوع طلاق به محل دیگر یا خارج از کشور فرستاد، مگر اینکه 
		دادگاه آن را به مصلحت صغیر و مجنون بداند و با درنظر گرفتن حق ملاقات 
		اشخاص ذی‌حق این امر را اجازه دهـد. دادگاه درصـورت موافقت با خـارج کردن 
		صغیـر و مجنون از کشور، بنابر درخواست ذی‌نفع، برای تضمین بازگرداندن صغیر 
		و مجنون تأمین مناسبی اخذ می‌کند. <br>ماده۴۳ـ حضانت فرزندانی که پدرشان 
		فوت شده با مادر آن‌ها است مگر آنکه دادگاه به تقاضای ولی قهری یا 
		دادسـتان، اعطای حضـانت به مادر را خلاف مصلحت فرزند تشخیص دهد. <br>
		ماده۴۴ـ درصورتی که دستگاههای اجرائی موضوع ماده (۵) قانون مدیریت خدمات 
		کشوری مصوب ۸/۷/۱۳۸۶، ملزم به تسلیم یا تملیک اموالی به صغیر یا سایر 
		محجوران باشند، این اموال با تشخیص دادستان در حدود تأمین هزینه ‌‌های 
		متعارف زندگی باید در اختیار شخصی قرار گیرد که حضانت و نگهداری محجور را 
		عهده ‌ دار است، مگر آنکه دادگاه به نحو دیگری مقرر کند. <br>ماده۴۵ـ رعایت 
		غبطه و مصلحت کودکان و نوجوانان در کلیه تصمیمات دادگاه‌ها و مقامات اجرائی 
		الزامی است. <br>ماده۴۶ـ حضور کودکان زیر پانزده سال در جلسات رسیدگی به 
		دعاوی خانوادگی جز در موارد ضروری که دادگاه تجویز می‌‌ کند ممنوع است. <br>
		ماده۴۷ـ دادگاه در صورت درخواست زن یا سایر اشخاص واجب ‌ النفقه، میزان و 
		ترتیب پرداخت نفقه آنان را تعیین می‌‌ کند. <br>تبصره ـ درمورد این ماده و 
		سایر مواردی که به ‌ موجب حکم دادگاه باید وجوهی به‌طور مستمر از محکومٌ ‌ 
		علیه وصول شود یک بار تقاضای صدور اجرائیه کافی است و عملیات اجرائی مادام 
		که دستور دیگری از دادگاه صادر نشده باشد ادامه می‌‌ یابد. <br>فصل ششم ـ 
		حقوق وظیفه و مستمری<br>ماده۴۸ـ میزان حقوق وظیفه یا مستمری زوجه دائم 
		متوفی و فرزندان و سایر وراث قانونی وی و نحوه تقسیم آن در تمام صندوقهای 
		بازنشستگی اعم از کشوری، لشکری، تأمین اجتماعی و سایر صندوقهای خاص به 
		ترتیب زیر است: <br>۱ـ زوجه دائم متوفی از حقوق وظیفه یا مستمری وی 
		برخوردار می‌‌ گردد و ازدواج وی مانع دریافت حقوق مذکور نیست و درصورت فوت 
		شوهر بعدی و تعلق حقوق به زوجه در اثر آن، بیشترین مستمری ملاک عمل است.
		<br>تبصره ـ اگر متوفی چند زوجه دائم داشته باشد حقوق وظیفه یا مستمری به 
		تساوی بین آنان و سایر وراث قانونی تقسیم می‌‌ شود. <br>۲ـ دریافت حقوق 
		بازنشستگی یا از کارافتادگی، مستمری از کارافتادگی یا بازنشستگی حسب مورد 
		توسط زوجه متوفی مانع از دریافت حقوق وظیفه یا مستمری متوفی نیست. <br>۳ـ 
		فرزنـدان اناث در صـورت نداشتن شغل یا شوهر و فرزندان ذکور تا سن بیست 
		سالگی و بعد از آن منحصراً درصورتی که معلول از کار افتاده نیازمند باشند 
		یا اشتغال به تحصیلات دانشگاهی داشته باشند حسب مورد از کمک هزینه اولاد، 
		بیمه و مستمری بازماندگان یا حقوق وظیفه والدین خود برخوردار می‌گردند. <br>
		۴ـ حقوق وظـیفه یا مستمری زوجـه دائم و فرزندان و سـایر وراث قانونی <br>
		کلیه کارکنان شاغل و بازنشـسته مطابق ماده (۸۷) قانون استخدام کشوری مصوب 
		۳۱/۳/۱۳۴۵ و اصلاحات بعدی آن و با لحاظ ماده (۸۶)‌‌ همان قانون و اصلاحیه 
		‌‌های بعدی آن، تقسیم و پرداخت می‌‌ گردد. <br>تبصره ـ مقررات این ماده در 
		مورد افرادی که قبل از اجراء شدن این قانون فوت شده ‌‌اند نیز لازم ‌ 
		الاجراء است. <br>فصل هفتم ـ مقررات کیفری<br>ماده۴۹ـ چنانچه مردی بدون ثبت 
		در دفا‌تر رسمی به ازدواج دائم، طلاق یا فسخ نکاح اقدام یا پس از رجوع تا 
		یک ماه از ثبت آن خودداری یا در مواردی که ثبت نکاح موقت الزامی است از ثبت 
		آن امتناع کند، ضمن الزام به ثبت واقعه به پرداخت جزای نقدی درجه پنج و یا 
		حبس تعزیری درجه هفت محکوم می‌‌ شود. این مجازات در مورد مردی که از ثبت 
		انفساخ نکاح و اعلام بطلان نکاح یا طلاق استنکاف کند نیز مقرر است. <br>
		ماده۵۰ ـ هرگاه مردی برخلاف مقررات ماده (۱۰۴۱) قانون مدنی ازدواج کند، به 
		حبس تعزیری درجه شش محکوم می‌شود. هرگاه ازدواج مذکور به مواقعه منتهی به 
		نقص عضو یا مرض دائم زن منجر گردد، زوج علاوه بر پرداخت دیه به حبس تعزیری 
		درجه پنج و اگر به مواقعه منتهی به فوت زن منجر شود، زوج علاوه بر پرداخت 
		دیه به حبس تعزیری درجه چهار محکوم می‌‌ شود. <br>تبصره ـ هرگاه ولی قهری، 
		مادر، سرپرست قانونی یا مسؤول نگهداری و مراقبت و تربیت زوجه در ارتکاب جرم 
		موضوع این ماده تأثیر مستقیم داشته باشند به حبس تعزیری درجه شش محکوم می‌‌ 
		شوند. این حکم در مورد عاقد نیز مقرر است. <br>ماده۵۱ ـ هر فرد خارجی که 
		بدون اخذ اجازه مذکور در ماده (۱۰۶۰) قانون مدنی و یا بر خلاف سایر مقررات 
		قانونی با زن ایرانی ازدواج کند به حبس تعزیری درجه پنج محکوم می‌‌ شود.
		<br>ماده۵۲ ـ هرکس در دادگاه زوجیت را انکار کند و سپس ثابت شود این انکار 
		بی‌اساس بوده است یا برخلاف واقع با طرح شکایت کیفری یا دعوای حقوقی مدعی 
		زوجیت با دیگری شود به حبس تعزیری درجه شش ویا جزای نقدی درجه شش محکوم 
		می‌‌ شود. <br>این حکم درمورد قائم مقام قانونی اشخاص مذکور نیز که با وجود 
		علم به زوجیت، آن را در دادگاه انکار کند یا علی ‌ رغم علم به عدم زوجیت با 
		طرح شکایت کیفری یا دعوای حقوقی مدعی زوجیت گردد، جاری است. <br>ماده۵۳ ـ 
		هرکس با داشتن استطاعت مالی، نفقه زن خود را در صورت تمکین او ندهد یا از 
		تأدیه نفقه سایر اشخاص واجب ‌ النفقه امتناع کند به حبس تعزیری درجه شش 
		محکوم می‌‌ شود. تعقیب کیفری منوط به شکایت شاکی خصوصی است و درصورت گذشت 
		وی از شکایت در هر زمان تعقیب جزائی یا اجرای مجازات موقوف می‌‌ شود. <br>
		تبصره ـ امتناع از پرداخت نفقه زوجه ‌‌ای که به موجب قانون مجاز به عدم 
		تمکین است و نیز نفقه فرزندان ناشی از تلقیح مصنوعی یا کودکان تحت سرپرستی 
		مشمول مقررات این ماده است. <br>ماده۵۴ ـ هرگاه مسؤول حضانت از انجام 
		تکالیف مقرر خودداری کند یا مانع ملاقات طفل با اشخاص ذی ‌ حق شود، برای 
		بار اول به پرداخت جزای نقدی درجه هشت و درصورت تکرار به حداکثر مجازات 
		مذکور محکوم می‌‌ شود. <br>ماده۵۵ ـ هر پزشکی که عامداً بر خلاف واقع گواهی 
		موضوع مواد (۲۳) و (۳۱) این قانون را صادر یا با سوء ‌ نیت از دادن گواهی 
		مذکور خودداری کند، بار اول به محرومیت درجه شش موضوع قانون مجازات اسلامی 
		از اشتغال به طبابت و بار دوم و بالا‌تر به حداکثر مجازات مذکور محکوم می‌‌ 
		شود. <br>ماده۵۶ ـ هر سردفتر رسمی که بدون اخذ گواهی موضوع مواد (۲۳) و 
		(۳۱) این قانون یا بدون اخذ اجازه ‌ نامه مذکور در ماده (۱۰۶۰) قانون مدنی 
		یا حکم صادرشده درمورد تجویز ازدواج مجدد یا برخلاف مقررات ماده (۱۰۴۱) 
		قانون مدنی به ثبت ازدواج اقدام کند یا بدون حکم دادگاه یا گواهی عدم امکان 
		سازش یا گواهی موضوع ماده (۴۰) این قانون یا حکم تنفیذ راجع به احکام خارجی 
		به ثبت هریک از موجبات انحلال نکاح یا اعلام بطلان نکاح یا طلاق مبادرت 
		کند، به محرومیت درجه چهار موضوع قانون مجازات اسلامی از اشتغال به سردفتری 
		محکوم می‌شود. <br>ماده۵۷ ـ آیین ‌ نامه اجرائی این قانون بنا بر پیشنهاد 
		وزیر دادگستری به تصویب رئیس قوه قضائیه می‌‌ رسد. <br>ماده۵۸ ـ از تاریخ 
		لازم ‌ الاجراءشدن این قانون، قوانین زیر نسخ می‌‌ گردد: <br>۱ـ قانون راجع 
		به ازدواج مصوب ۲۳/۵/۱۳۱۰<br>۲ـ قانون راجع به انکار زوجیت مصوب ۲۰/۲/۱۳۱۱<br>
		۳ـ قانون اصلاح مواد (۱) و (۳) قانون ازدواج مصوب ۲۹/۲/۱۳۱۶<br>۴ـ قانون 
		لزوم ارائه گواهینامه پزشک قبل از وقوع ازدواج مصوب ۱۳/۹/۱۳۱۷<br>۵ ـ قانون 
		اعطاء حضانت فرزندان صغیر یا محجور به مادران آن‌ها مصوب ۶/۵/۱۳۶۴<br>۶ ـ 
		قانون مربوط به حق حضانت مصوب ۲۲/۴/۱۳۶۵<br>۷ـ قانون الزام تزریق واکسن 
		ضدکزاز برای بانوان قبل از ازدواج مصوب ۲۳/۱/۱۳۶۷<br>۸ ـ قانون اصلاح 
		مقررات مربوط به طلاق مصوب ۲۱/۱۲/۱۳۷۱ به جز بند (ب) تبصره (۶) آن و نیز 
		قانون تفسیر تبصره ‌‌های «۳» و «۶» قانون مذکور مصوب ۳/۶/۱۳۷۳<br>۹ـ مواد 
		(۶۴۲)، (۶۴۵) و (۶۴۶) قانون مجازات اسلامی مصوب ۲/۳/۱۳۷۵<br>۱۰ـ قانون 
		اختصاص تعدادی از دادگاههای موجود به دادگاههای موضوع اصل بیست و یکم (۲۱) 
		قانون اساسی مصوب ۸/۵/۱۳۷۶<br>۱۱ـ قانون تعیین مدت اعتبار گواهی عدم امکان 
		سازش مصوب ‌ ۱۱/۸/۱۳۷۶<br>قانون فوق مشتمل بر پنجاه و هشت ماده درجلسه علنی 
		روز سه‌شنبه مورخ <br>اول اسفندماه یکهزار و سیصد و نود و یک مجلس ‌شورای 
		‌اسلامی تصویب شد و در تاریخ ۹/۱۲/۱۳۹۱ به تأیید شورای‌نگهبان رسید. <br>
		رئیس مجلس شورای اسلامی ـ علی لاریجانی</font></b></p>
		<p dir="rtl" align="justify">&nbsp;</p>
		<p dir="rtl" align="center"><font size="5" color="#0000FF"><b>آیین‌نامه 
		اجرایی قانون حمایت خانواده </b></font></p>
		<p dir="rtl" align="justify"><font size="5"><b>مرجع تصویب: قوه قضائیه&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
		پنج‌شنبه، ۳۰ بهمن ۱۳۹۳ <br>
		در اجرای مواد ۱۷، ۲۱، ۴۱ و ۵۷ قانون حمایت خانواده مصوب ۱/۱۲/۱۳۹۱ مجلس 
		شورای اسلامی و بنا به پیشنهاد وزیر دادگستری، «آیین‌نامه اجرایی قانون 
		حمایت خانواده» به شرح مواد آتی است. <br>
		فصل اول ـ دادگاه خانواده<br>
		مبحث اول: کلیات<br>
		ماده۱ـ واژه‌های به کار رفته در این آیین‌نامه به شرح زیر می‌باشند: <br>
		الف ـ قانون: قانون حمایت خانواده مصوب ۱/۱۲/۱۳۹۱ مجلس شورای اسلامی<br>
		ب ـ آیین‌نامه: آیین‌نامه اجرایی قانون حمایت خانواده مصوب ۱/۱۲/۱۳۹۱ مجلس 
		شورای اسلامی<br>
		ج ـ دادگاه خانواده: دادگاه خانواده موضوع قانون<br>
		د ـ مرکز امور مشاوران: مرکز امور مشاوران، وکلا و کار‌شناسان رسمی قوه 
		قضاییه<br>
		ماده۲ـ از زمان لازم‌الاجراء شدن قانون در حوزه‌های قضایی که دادگاه 
		خانواده تشکیل نگردیده یا در صورت تشکیل به تعداد کافی ایجاد نشده است تا 
		استقرار کامل دادگاههای مذکور، دادگاه عمومی حقوقی مستقر در آن حوزه یا شعب 
		دادگاه عمومی فعلی ویژه رسیدگی به دعاوی خانوادگی با ساختار موجود ولی با 
		رعایت مقررات قانون و تشریفات مربوط، به دعاوی موضوع قانون رسیدگی خواهند 
		کرد. <br>
		تبصره ـ در حوزه قضایی دادگاه بخش چنانچه دادگاه خانواده تشکیل نشود دعاوی 
		راجع به اصل نکاح و انحلال آن در دادگاه خانواده نزدیک‌ترین حوزه قضایی هر 
		استان رسیدگی خواهد شد. <br>
		ماده۳ـ رئیس کل دادگستری هر استان موظف است تمهیدات لازم جهت تشکیل دادگاه 
		خانواده و مراکز مشاوره خانواده را با کمک مسؤولان قوه‌قضاییه و همکاری 
		رؤسای حوزه‌های قضایی شهرستانهای مربوط ظرف مهلت مقرر در قانون، فراهم 
		نماید. <br>
		ماده۴ـ مراجع عالی اقلیت‌های دینی مذکور در قانون اساسی توسط کلیسا‌ها، 
		دارالشرع کلیمیان و انجمن‌ها و نهادهای زرتشتی سراسر کشور به قوه قضاییه 
		اعلام خواهد شد. دادگاه خانواده تصمیم مراجع مذکور در خصوص امور حسبی و 
		احوال شخصیه اقلیت‌های یادشده مانند نکاح و طلاق را پس از وصول، بررسی و 
		بدون رعایت تشریفات، تنفیذ و دستور اجراء صادر خواهد کرد. <br>
		تبصره ـ قوه‌قضاییه مراجع عالی معتبر را از طریق رؤسای کل دادگستری به 
		دادگاههای خانواده معرفی خواهد کرد. <br>
		ماده۵ ـ احراز عدم تمکن مالی اصحاب دعوی، موضوع ماده ۵ قانون، به تشخیص 
		دادگاه است و نیاز به تشریفات دادرسی و حکم اعسار ندارد. در صورت نیاز، 
		دادگاه در وقت فوق‌العاده تحقیقات لازم را انجام خواهد داد. <br>
		ماده۶ ـ در صورت اقتضاء ضرورت یا وجود الزام قانونی دایر بر داشتن وکیل، 
		دادگاه حسب مورد رأساً یا به درخواست فرد فاقد تمکن مالی از طریق مرکز امور 
		مشاوران یا کانون وکلاء دادگستری مربوط وکیل معاضدتی تعیین می‌کند. مرکز یا 
		کانون مذکور مطابق مقررات، موظف به معرفی وکیل معاضدتی به دادگاه است. <br>
		مبحث دوم: ارائه گواهی پزشکی توسط زوجین<br>
		ماده۷ ـ <br>
		الف ـ وزارت بهداشت درمان و آموزش پزشکی مکلف است فهرست بیماریهای موضوع 
		صدر ماده۲۳ قانون و هرگونه تغییری که در فهرست مذکور متعاقباً ایجاد گردد 
		را تعیین و به سازمان اسناد و املاک کشور اعلام کند. سازمان یاد شده پس از 
		وصول فهرست مذکور، مراتب را به دفا‌تر اسناد رسمی ثبت ازدواج ابلاغ می‌کند. 
		نظارت و پیگیری بر این امر بر عهده سازمان مذکور می‌باشد. <br>
		ب ـ دفا‌تر رسمی ثبت ازدواج پس از دریافت گواهی واکسینه شدن نسبت به 
		بیماریهای مزبور و گواهی عدم اعتیاد زوجین به مواد مخدر و عدم ابتلاء به 
		بیماریهای مذکور، اقدام به ثبت ازدواج می‌نمایند. <br>
		ج ـ چنانچه گواهی صادر شده بر وجود بیماری و یا اعتیاد به مواد مخدر دلالت 
		کند، ثبت نکاح در دفتر رسمی ازدواج، در صورت درخواست کتبی آنان مبنی بر ثبت 
		ازدواج علیرغم بیماری و یا اعتیاد به مواد مخدر، بلامانع است. <br>
		د ـ چنانچه گواهی صادر شده بر وجود بیماریهای مسری و خطرناک مذکور در فهرست 
		یاد شده دلالت کند، طرفین جهت مراقبت و نظارت توسط دفتر رسمی ثبت ازدواج به 
		مرکز مورد تأیید وزارت بهداشت، درمان و آموزش پزشکی معرفی می‌شوند. دفتر 
		مذکور پس از تأیید مرکز یاد شده مبنی بر انجام مراقبت لازم، نسبت به ثبت 
		ازدواج اقدام می‌کند. <br>
		تبصره ـ در مورد بیماری خطرناک که منجر به خسارت جنین باشد باید علاوه بر 
		مراقبت و نظارت به شرح فوق، نسبت به جلوگیری از بچه‌دار شدن، پیشگیری مؤثری 
		را تحت نظارت مراکز یادشده و پزشک متخصص انجام و نتیجه را به مراکز مزبور 
		ارائه دهند. در صورت تأیید مراکز فوق مبنی بر انجام اقدامات فوق دفتر رسمی 
		ازدواج نسبت به ثبت ازدواج اقدام می‌کند. <br>
		هـ ـ گواهی عدم اعتیاد به مواد مخدر و عدم ابتلاء به بیماری‌های موضوع ماده 
		۲۳ قانون باید توسط مراکز مورد تأیید وزارت بهداشت، درمان و آموزش پزشکی 
		صادر گردد والا اعتبار نخواهد داشت. <br>
		مبحث سوم: طلاق توافقی<br>
		ماده۸ ـ در صورتی که زوجین متقاضی طلاق توافقی باشند، دادگاه باید موضوع را 
		به مرکز مشاوره خانواده ارجاع دهد. مرکز فوق در صورت انصراف طرفین از طلاق، 
		با تنظیم صورتجلسه، پرونده را جهت اتخاذ تصمیم مقتضی به دادگاه ارسال 
		می‌کند. در صورت عدم حصول توافق کلی زوجین نسبت به شرایط مقرر بین طرفین، 
		گزارش اقدامات انجام شده و مشروح مذاکرات از جمله، اظهارات آن‌ها و نقاط 
		قوت و ضعف و موارد توافق و نظر مرکز فوق پیرامون موضوع را به دادگاه ارائه 
		می‌دهد تا دادگاه مطابق قانون رسیدگی و اتخاذ تصمیم نماید. <br>
		تبصره ـ مواردی که طرفین در اجرای ماده ۲۵ قانون مستقیماً به مرکز مشاوره 
		خانواده مراجعه می‌کنند، در صورت انصراف طرفین از طلاق، با تنظیم صورتجلسه 
		پرونده بایگانی می‌شود. در صورت عدم حصول توافق کلی زوجین نسبت به شرایط 
		مقرر بین طرفین، مرکز فوق اظهارات آن‌ها و موارد توافق و اختلاف را 
		صورتجلسه و نظر خود را اعلام می‌کند. در صورتی که موضوع در دادگاه مطرح 
		شود، مرکز فوق صورتجلسات تنظیمی و نظریه خود را به تقاضای هر یک از طرفین 
		به دادگاه جهت اتخاذ تصمیم مقتضی ارسال می‌کند. <br>
		ماده۹ـ در صورتی که اقدامات مرکز مشاوره خانواده منجر به حصول توافق در 
		طلاق بین زوجین گردد، سازش‌نامه با ذکر شروط و تعهدات مورد توافق طرفین 
		تنظیم و مراتب به دادگاه اعلام خواهد شد. در این صورت، دادگاه تعهدات و 
		شروط مورد توافق طرفین در مرکز مشاوره را در صورت تأیید زوجین در محضر 
		دادگاه ضمن انعکاس در صورتمجلس در گواهی عدم امکان سازش قید می‌نماید. <br>
		ماده۱۰ـ مرکز مشاوره از زمان وصول درخواست یا ارجاع دادگاه، باید حداکثر 
		ظرف سه ماه اتخاذ تصمیم نماید. در صورت توافق زوجین، مهلت مذکور حداکثر تا 
		سه ماه دیگر قابل تمدید خواهد بود. <br>
		مبحث چهارم: داوری<br>
		ماده۱۱ـ داوری در این قانون تابع شرایط مندرج در قانون آیین‌دادرسی مدنی 
		نمی‌باشد. <br>
		ماده۱۲ـ پس از صدور قرار ارجاع امر به داوری هر یک از زوجین مکلف است ظرف 
		یک هفته از تاریخ ابلاغ قرار، داور خود را که دارای شرایط مقرر در ماده ۲۸ 
		قانون باشد، به دادگاه معرفی کند. <br>
		ماده۱۳ـ مهلت اعلام نظر داوران توسط دادگاه تعیین خواهد شد. دادگاه 
		می‌تواند در صورت درخواست داوران یا یکی از آن‌ها و احراز ضرورت، مهلت را 
		تمدید نماید. <br>
		ماده۱۴ـ داوران موظفند با تشکیل جلسه یا جلسات متعدد با حضور زوجین و در 
		صورت امتناع بدون حضور زوجین یا یکی از آنان در جهت رفع اختلاف و اصلاح 
		ذات‌البین تلاش کنند و نتیجه را در مهلت مقرر به دادگاه اعلام نماید. <br>
		ماده۱۵ـ چنانچه داوران یا یکی از آنان درخواست حق‌الزحمه داوری کند دادگاه 
		حق‌الزحمه متناسبی برای وی تعیین و با رعایت ماده ۵ قانون، دستور دریافت آن 
		را از متقاضی صادر خواهد کرد. <br>
		مبحث پنجم: حقوق زوجه<br>
		ماده۱۶ـ دادگاه باید ضمن صدور گواهی عدم امکان سازش یا حکم الزام زوج به 
		طلاق، در مورد حقوق زوجه، موضوع ماده ۲۹ قانون، تعیین تکلیف نماید. در 
		مواردی که تعیین جهیزیه یا نفقه و موارد دیگر به لحاظ مجهول‌المکان بودن 
		زوجه یا به علت دیگر در زمان صدور رأی ممکن نباشد نسبت به موارد مذکور 
		پرونده مفتوح خواهد ماند تا بعداً رسیدگی و اقدام شود و نسبت به سایر حقوق 
		زوجه باید تعیین تکلیف گردد. <br>
		ماده۱۷ـ هزینه‌های حضانت و نگهداری طفل اعم از نفقه و سایر هزینه‌های لازم 
		در این خصوص، توسط دادگاه با رعایت اوضاع و احوال طفل و شخصی که حضانت و 
		نگهداری طفل به عهده وی محول گردیده و در صورت ضرورت با اخذ نظر کار‌شناس 
		رسمی دادگستری یا خبره محلی و رعایت سایر ضوابط تعیین خواهد شد. <br>
		مبحث ششم: مدت اعتبار حکم طلاق و گواهی عدم امکان سازش<br>
		ماده۱۸ـ عذر زوج برای عدم حضور در دفترخانه موضوع ماده ۳۳ قانون، در صورتی 
		موجه تلقی خواهد شد که از معاذیر پیش‌بینی شده در ماده ۳۰۶ قانون 
		آیین‌دادرسی مدنی باشد، چنانچه دفترخانه نسبت به موجه بودن عذر، مواجه با 
		ابهام باشد، باید از دادگاه صادرکننده حکم تقاضای رفع ابهام نماید. <br>
		ماده۱۹ـ نمایندگی موضوع تبصره ماده ۳۳ قانون بدون هرگونه هزینه خواهد بود.
		<br>
		ماده۲۰ـ چنانچه زوج در دفترخانه حاضر شود و گواهی عدم امکان سازش را در 
		مهلت سه ماهه تسلیم کند ولی از جهت پرداخت حقوق مالی زوجه اظهار عجز نماید 
		و گواهی مبنی بر ارائه دادخواست اعسار و تقسیط به دادگاه صالح را در مهلت 
		مذکور به دفترخانه تحویل دهد، اعتبار گواهی عدم امکان سازش تا تعیین تکلیف 
		اعسار به قوت خود باقی خواهد ماند. <br>
		ماده۲۱ـ چنانچه زوجه برای اجرای گواهی عدم امکان سازش که به درخواست زوج 
		صادر گردیده در دفترخانه حاضر نشود، در صورتی که زوج حقوق مالی زوجه، موضوع 
		ماده ۲۹ قانون، را تحویل اجرای احکام دادگاه صادرکننده گواهی عدم امکان 
		سازش نماید، به تقاضای زوج صیغه طلاق جاری و در دفتر طلاق ثبت و مراتب به 
		زوجه اطلاع داده می‌شود. از جهت حفظ و نگهداری حقوق مالی زوجه، اجرای احکام 
		به ترتیب مقرر در مواد ۴۵ و ۷۸ قانون اجرای احکام مدنی عمل خواهد کرد. 
		هزینه نگهداری اشیاء و اموال و سکه‌ها از زمان تحویل توسط زوج، به عهده 
		زوجه خواهد بود. <br>
		مبحث هفتم: حضانت و نگهداری اطفال<br>
		ماده۲۲ـ اجرای حکم حضانت تا زمانی که در حکم قطعی دادگاه معین گردیده 
		استمرار دارد و اجرای احکام دادگاه باید پرونده اجرائی ویژه آن را تشکیل 
		دهد و هر زمان نیاز به پیگیری باشد، اقدام نماید. <br>
		ماده۲۳ـ در مواردی که طفل به هر دلیل از ملاقات امتناع می‌کند، اجرای احکام 
		باید با هماهنگی با دادگاه تدابیر لازم از جمله ارجاع موضوع به مددکار 
		اجتماعی یا مرکز مشاوره خانواده برای جلب تمایل طفل به ملاقات اتخاذ نماید. 
		اگر با توجه به نظر مشاور روان‌شناس مرکز فوق و قرائن موجود برای دادگاه 
		محرز شود اجرای حکم حضانت یا ملاقات کودک به سلامت روانی وی آسیب وارد 
		خواهد کرد، اجرای احکام می‌تواند با کسب موافقت دادگاه تا فراهم شدن آمادگی 
		طفل، اجرای حکم را به تأخیر اندازد. <br>
		ماده۲۴ـ برای پیگیری امور حضانت و نگهداری اطفال و سایر امور مربوط، 
		دادگستری باید از وجود مددکاران اجتماعی آموزش دیده، موضوع ماده ۶۸ 
		آیین‌نامه، و واجد مهارتهای لازم برای ارتباط با اطفال و بستگان افراد یا 
		از روان‌شناسان مرکز مشاوره خانواده بهره گیرد. <br>
		مبحث هشتم: حقوق وظیفه و مستمری<br>
		ماده۲۵ـ حقوق وظیفه یا مستمری زوجه دائم متوفی و فرزندان و سایر وراث 
		قانونی کلیه کارکنان شاغل و بازنشسته مشمول صندوق بازنشستگی کشوری مطابق 
		ماده۸۷ قانون استخدام کشوری مصوب ۳۱/۳/۱۳۴۵ و اصلاحات بعدی آن و با لحاظ 
		ماده۸۶‌‌ همان قانون و اصلاحیه‌های بعدی آن تقسیم و پرداخت می‌گردد. <br>
		ماده۲۶ـ ازدواج دائم همسر متوفی مانع دریافت حقوق وظیفه (مستمری 
		بازماندگان) زوج متوفی نمی‌باشد. صندوقهای بازنشستگی و تأمین اجتماعی 
		مکلفند در مورد همسرانی که مستمری آن‌ها به علت ازدواج مجدد قطع گردیده، 
		نسبت به برقراری مستمری قطع شده از تاریخ لازم‌الاجراء شدن قانون اقدام 
		نمایند. در هر صورت مجموع مستمری بازماندگان مربوط به همسر متوفی و سایر 
		وراث نباید از حداقل مستمری مربوط به هر صندوق کمتر باشد. <br>
		ماده۲۷ـ زوجه متوفی، در صورت فوت شوهر بعدی و تعلق حقوق وظیفه (مستمری 
		بازماندگان) به زوجه در اثر آن، از مستمری که مبلغ آن بیشتر است برخوردار 
		خواهد شد. همسر متوفی مکلف است در اینگونه موارد مراتب برخورداری از مستمری 
		دوم را به صندوقهای بازنشستگی مربوط اطلاع دهد. در صورت عدم اقدام و دریافت 
		مستمری مضاعف، صندوق بازنشستگی که مستمری پرداختی آن کمتر است مجاز خواهد 
		بود کلیه مستمری‌های پرداختی و سایر هزینه‌هایی را که من غیر حق دریافت شده 
		براساس آخرین مستمری دریافتی و تعرفه‌های جاری مربوط به سایر هزینه‌ها از 
		زوجه وصول نمایند. <br>
		تبصره ـ مرجع تعیین از کارافتادگی در هر یک از صندوق‌ها، مرجع تأیید از 
		کارافتادگی فرزندان ذکور موضوع این ماده نیز محسوب می‌شوند. <br>
		ماده۲۸ـ فرزندان در صورتی که واجد شرایط دریافت مستمری بازماندگان از طریق 
		هر یک از والدین باشند، از هر دو مستمری برخوردار خواهند شد. <br>
		مبحث نهم: مقررات کیفری<br>
		ماده۲۹ـ به جرایم موضوع مواد ۴۹ الی ۵۶ قانون توسط دادگاه صالح رسیدگی 
		خواهد شد. <br>
		تبصره ـ در مورد ماده ۴۹ قانون، دادگاه ضمن صدور رأی به الزام به ثبت واقعه 
		نکاح، طلاق، فسخ یا انفساخ نکاح یا اعلان بطلان نکاح یا طلاق، حکم به 
		مجازات مقرر نیز خواهد داد. محکوم‌علیه مکلف است مدارک لازم برای ثبت هر یک 
		از وقایع فوق را مطابق دستور دادگاه در مهلت مقرر به دفترخانه ارائه کند، 
		در هر صورت ثبت واقعه موکول به ارائه مدارک لازم یا دستور دادگاه مبنی بر 
		ثبت آن بدون دریافت برخی از مدارک خواهدبود. <br>
		فصل دوم ـ مراکز مشاوره خانواده<br>
		مبحث اول: اهداف و تشکیلات<br>
		ماده۳۰ـ در هر حوزه قضایی به تعداد لازم مرکز مشاوره خانواده به شرحی که در 
		مواد آتی می‌آید، تشکیل می‌شود. <br>
		ماده۳۱ـ هر مرکز مشاوره خانواده حداقل باید دارای سه عضو مشاور خانواده 
		باشد. در صورتی که به هر دلیل تعداد مشاوران خانواده از حداقل مذکور کمتر 
		شود، تا رسیدن به حد نصاب فعالیت مرکز یاد شده معلق خواهند ماند. <br>
		ماده۳۲ـ مرکز امور مشاوران، علاوه بر وظایف و اختیارات فعلی، وظایف و 
		اختیارات زیر را جهت ساماندهی امور مشاوران خانواده بر عهده دارد: <br>
		الف ـ سیاستگذاری و برنامه‌ریزی در امور مختلف مشاوره، موضوع قانون و 
		آیین‌نامه. <br>
		ب ـ برگزاری آزمونهای علمی، مصاحبه و گزینش متقاضیان و احراز شرایط آنان.
		<br>
		ج ـ برگزاری دوره‌های آموزشی و کارآموزی در تهران و سایر استان‌ها برای 
		پذیرفته‌شدگان. <br>
		د ـ اعطای مجوز تأسیس مرکز مشاوره خانواده و پروانه مشاور خانواده و نظارت 
		بر عملکرد مشاوران خانواده. <br>
		ه‍ ـ لغو مجوز تأسیس مرکز مشاوره خانواده در موارد مذکور در آیین‌نامه. <br>
		و ـ برگزاری مراسم تحلیف و اخذ تعهدنامه از دریافت‌کنندگان پروانه عضویت در 
		مرکز مشاوره خانواده. <br>
		ز ـ پیشنهاد تعرفه حق‌الزحمه مشاوران و اصلاح آن، هر سه سال یکبار به رئیس 
		قوه‌قضاییه جهت تصویب. <br>
		ح ـ تهیه و تنظیم دستورالعمل‌ها و پیشنهاد آن جهت تصویب به رئیس 
		قوه‌قضاییه. <br>
		ط ـ بررسی و پیشنهاد اعتبار مورد نیاز هر سال با همکاری معاونت‌های ذیربط 
		قوه‌قضاییه جهت سیر مراحل بعدی. <br>
		ی ـ هماهنگی و تعامل لازم با سازمان‌ها و دستگاههای اجرائی مربوط بمنظور 
		پیشبرد اهداف مورد نظر. <br>
		ک ـ ارزیابی وضعیت پیشرفت اجرای قانون و اعلام آن به رئیس قوه‌قضاییه. <br>
		ل ـ پیشنهاد تعیین تکلیف موارد ضروری که در آیین‌نامه مسکوت است، به رئیس 
		قوه‌قضاییه. <br>
		مبحث دوم: واحد مشاوره خانواده استان‌ها<br>
		ماده۳۳ـ بمنظور نظارت بر مراکز مشاوره خانواده در هر استان، واحد مشاوره 
		خانواده در شهرستان مرکز استان و تحت ریاست و نظارت رئیس کل دادگستری استان 
		یا یکی از معاونین وی به انتخاب رئیس کل دادگستری استان، تشکیل خواهد شد که 
		وظایف آن به شرح زیر خواهد بود: <br>
		الف ـ پیشنهاد تعداد مرکز مشاوره خانواده مورد نیاز دادگاههای خانواده 
		حوزه‌های قضائی استان به مرکز امور مشاوران. <br>
		ب ـ پیگیری و نظارت بر حسن اجرای قانون و آیین‌نامه در استان. <br>
		ج ـ همکاری با مرکز امور مشاوران در امر نظارت بر عملکرد مشاوران خانواده و 
		بررسی معضلات و تلاش در رفع آن‌ها. <br>
		د ـ بررسی مدارک و احراز شرایط متقاضیان اعضای مشاوره خانواده<br>
		ه‍ ـ برگزاری آزمونهای علمی، مصاحبه و گزینش متقاضیان با هماهنگی با مرکز 
		امور مشاوران. <br>
		و ـ برگزاری دوره‌های آموزشی ضمن خدمت مشاوران با هماهنگی مرکز 
		امورمشاوران. <br>
		ز ـ برگزاری دوره‌های آموزشی علمی و عملی کارآموزی با هماهنگی مرکز امور 
		مشاوران. <br>
		ح ـ بررسی اولیه شکایت مطرح شده علیه مشاوران خانواده و در صورت اقتضاء، 
		اعلام تخلفات آنان به مرکز امور مشاوران جهت رسیدگی. <br>
		ط ـ ارزیابی تأثیرات مثبت و منفی اجرای قانون با اخذ نظر قضات دادگاههای 
		خانواده و صاحبنظران و پیشنهاد راهکارهای مناسب به مرکز امور مشاوران. <br>
		مبحث سوم: شرایط اخذ مجوز تأسیس مرکز مشاوره: <br>
		ماده۳۴ـ متقاضیان اخذ مجوز تأسیس مرکز مشاوره خانواده و اعضاء مرکز مشاوره 
		خانواده در مراکز مذکور باید دارای شرایط ذیل باشند: <br>
		الف ـ تابعیت دولت جمهوری اسلامی ایران. <br>
		ب ـ تأهل و داشتن حداقل ۴۰ سال سن و ۵ سال سابقه کار یا ۳۵ سال سن و حداقل 
		۸ سال سابقه کار مرتبط. <br>
		ج ـ داشتن حداقل مدرک کار‌شناسی از دانشکده‌های معتبر داخلی یا خارجی (در 
		مورد اخیر، به شرط تأیید وزارت علوم و فناوری) یا معادل حوزوی آن در 
		رشته‌های مطالعات خانواده، مشاوره، روان‌پزشکی، روان‌شناسی، مددکاری 
		اجتماعی، حقوق، فقه و مبانی حقوق اسلامی و همچنین رشته‌های همسان با تشخیص 
		مرکز امور مشاوران. <br>
		د ـ انجام خدمت وظیفه عمومی یا معافیت دائم برای آقایان. <br>
		ه‍ ـ عدم سوء پیشینه کیفری و عدم محرومیت از حقوق اجتماعی. <br>
		و ـ عدم اعتیاد به مواد مخدر و سکرآور به تأیید سازمان پزشکی قانونی<br>
		ز ـ نداشتن سوء شهرت و عدم تجاهر به فسق. <br>
		ح ـ داشتن وثاقت و تعهد به اصل نظام جمهوری اسلامی ایران و قانون اساسی.
		<br>
		ط ـ عدم محکومیت به انفصال دایم از خدمات دولتی یا عمومی یا سلب صلاحیت.
		<br>
		ماده۳۵ـ نقاطی که احتیاج به مرکز مشاوره دارد با تعیین تعداد مورد نیاز 
		برای هر محل، نحوه اطلاع به متقاضیان و مدارک لازم برای تقاضا به موجب 
		دستورالعملی است که توسط رئیس مرکز امور مشاوران تهیه و به تصویب رئیس 
		قوه‌قضاییه می‌رسد. <br>
		ماده۳۶ـ از کلیه داوطلبان واجد شرایط به ترتیب مقرر در مواد آتی امتحان 
		کتبی به عمل خواهد آمد. <br>
		زمان و مکان برگزاری امتحان از طریق روزنامه‌های کثیرالانتشار اعلام 
		می‌گردد. <br>
		ماده۳۷ـ مرکز امور مشاوران می‌تواند بررسی صلاحیت متقاضیان پذیرفته‌شده در 
		آزمون کتبی را از هسته گزینش قوه‌قضاییه یا هسته گزینش قوه‌قضاییه در 
		استان‌ها درخواست نماید. هسته گزینش مربوط مکلف است اقدامات لازم را انجام 
		و نتیجه بررسی را ظرف مهلت مقرر اعلام نماید. <br>
		ماده۳۸ـ درخواست متقاضیان به ترتیب وصول در «سامانه الکترونیکی دفترکل» ثبت 
		و برای هر متقاضی پرونده جداگانه‌ای تشکیل می‌شود. مرجع برگزارکننده آزمون، 
		سوابق متقاضیان پذیرفته‌شده آزمون را از مراجع محل اقامت و اشتغال یا محل 
		تحصیل فعلی و گذشته و از مؤسسه آموزش عالی مربوطه استعلام و درباره صلاحیت 
		وی به نحو مقتضی تحقیق و نتیجه را در پرونده منعکس می‌نماید. <br>
		ماده۳۹ـ چگونگی و نحوه انجام امتحان و مواد امتحانی براساس رشته تحصیلی و 
		امور مربوط به آن از جمله انجام مصاحبه پس از قبولی در آزمون کتبی مطابق 
		دستورالعمل‌ مرکز امور مشاوران است. <br>
		ماده۴۰ـ قضات بازنشسته و همچنین اعضای هیأت‌علمی رسمی دانشگاههای معتبر در 
		رشته‌های مذکور در بند ج ماده۳۴ آیین‌نامه جهت تصدی مرکز مشاوره خانواده یا 
		پروانه عضویت در مرکز مذکور در اولویت بوده و از شرکت در آزمون معاف 
		می‌باشند. <br>
		ماده۴۱ ـ متقاضیان عضو مرکز مشاوره خانواده پس از قبولی در آزمون و احراز 
		صلاحیت و گزینش، باید دوره کارآموزی علمی و عملی را طی نمایند. دوره 
		کارآموزی ۳ماه می‌باشد. <br>
		تبصره ـ هر کارآموز دارای کارنامه مخصوصی خواهد بود. در این کارنامه، حسن 
		اخلاق کارآموز و عملکرد دوره کارآموزی وی ثبت و ارزیابی خواهد شد و دوره 
		کارآموزی کارآموزانی که قادر به کسب نصاب قبولی از کارآموزی علمی و عملی 
		نباشند برای یک نوبت، تجدید خواهد شد. <br>
		مبحث چهارم: اتیان سوگند<br>
		ماده۴۲ ـ دارندگان مجوز تأسیس مرکز مشاوره خانواده و پروانه عضویت در مرکز 
		فوق قبل از شروع به کار به ترتیب ذیل سوگند یاد نموده و سوگندنامه و 
		صورتجلسه مربوطه را امضاء می‌نمایند. <br>
		متن سوگندنامه مشاور به شرح ذیل می‌باشد: <br>
		بسم ‌الله الرحمان الرحیم<br>
		در این موقع که فعالیت در مرکز مشاوره خانواده را آغاز می‌نمایم به خداوند 
		قادر متعال سوگند یاد می‌کنم که همواره قوانین و نظامات را محترم شمرده و 
		جز عدالت و احقاق حق منظوری نداشته و برخلاف کیان خانواده اقدام و اظهاری 
		ننمایم و احترام اشخاص، مقامات قضائی، اداری، همکاران و اصحاب دعوی را 
		رعایت نموده و از اعمال نظر شخصی، کینه‌توزی، انتقام‌جویی احتراز و در امور 
		و کارهایی که انجام می‌دهم راستی و درستی را رویه خود قرار داده و مدافع حق 
		باشم و شرافت من وثیقه این سوگند است و ذیل سوگندنامه را امضا می‌نمایم.
		<br>
		مبحث پنجم: نحوه صدور و اعتبار مجوز ایجاد مرکز مشاوره خانواده<br>
		ماده۴۳ ـ اعتبار مجوز تأسیس مرکز مشاوره خانواده و پروانه عضویت در مرکز 
		فوق به مدت سه سال بوده و به امضای رئیس کل دادگستری استان و رئیس مرکز 
		امور مشاوران می‌رسد. تمدید آن در صورت وجود شرایط مقرر در قانون و 
		آیین‌نامه بلامانع است. <br>
		تبصره ـ دارندگان مجوز فقط مجاز به تشکیل یک مرکز مشاوره خانواده می‌باشند؛ 
		ایجاد شعب و مؤسسات فرعی ممنوع خواهد بود و مستوجب لغو مجوز خواهد بود. <br>
		ماده۴۴ ـ مرکز مشاوره خانواده باید در نزدیکی دادگاههای خانواده ایجاد شود. 
		در صورتی که به هر دلیل امکان ایجاد مرکز فوق در نزدیکی دادگاههای خانواده 
		فراهم نباشد، ایجاد آن در نقطه مناسب دیگر با موافقت رئیس واحد مشاوره 
		خانواده خواهد بود. <br>
		مبحث ششم: چگونگی تعیین تعرفه خدمت مراکز مشاوره<br>
		ماده۴۵ ـ پرداخت هزینه مطابق تعرفه با خواهان و در طلاقهای توافقی بر عهده 
		زوجین است. در مورد افراد بی‌بضاعت مطابق حکم ماده۵ قانون عمل خواهد شد.
		<br>
		مبحث هفتم: نحوه ارائه خدمات مشاوره‌ای<br>
		ماده۴۶ـ مرکز مشاوره خانواده منحصراً به ارائه خدمات مشاوره‌ای به متقاضیان 
		طلاق توافقی یا انجام مواردی که از سوی مراجع قضائی ارجاع می‌شود، اقدام 
		می‌کند. دادگاه خانواده می‌تواند در صورت لزوم با مشخص کردن موضوع اختلاف و 
		تعیین مهلت، نظر مرکز فوق را در مورد امور و دعاوی خانوادگی خواستار شود. 
		مرکز مذکور ضمن ارائه خدمات مشاوره‌ای به زوجین و سعی در سازش طرفین، 
		خواسته‌های دادگاه را در مهلت مقرر اجرا و در صورت حصول سازش به تنظیم سازش 
		نامه مبادرت و درغیر اینصورت نظر کار‌شناسی خود در مورد علل و دلایل عدم 
		سازش را به‌طور مکتوب و مستدل به دادگاه اعلام می‌کنند. <br>
		تبصره۱ـ دادگاه با ملاحظه نظریه کار‌شناسی مرکز مشاوره خانواده مبادرت 
		به‌صدور رأی می‌کند. <br>
		تبصره۲ـ در صورت سازش، رعایت مفاد مواد ۱۸۳ و ۱۸۴ قانون آیین دادرسی 
		دادگاههای عمومی و انقلاب در امور مدنی لازم است. <br>
		مبحث هشتم: تخلفات و مجازاتهای انتظامی<br>
		ماده۴۷ـ موارد تخلف دارندگان پروانه عضویت مشاوره خانواده تا حدودی که 
		منطبق بر آنان باشد،‌‌ همان است که در مورد وکلا و کار‌شناسان رسمی 
		دادگستری در قوانین و مقررات مربوط آمده است. مجازاتهای انتظامی این افراد 
		عبارت است از ۱ـ توبیخ کتبی بدون درج در پرونده ۲ـ توبیخ کتبی با درج در 
		پرونده ۳ـ عدم تمدید پروانه عضویت مشاوره در مرکز مشاوره خانواده به‌طور 
		موقت حداکثر به مدت سه سال ۴ـ لغو یا عدم تمدید پروانه عضویت. <br>
		تبصره ـ مرجع رسیدگی به‌صدور حکم درخصوص تخلفات، دادسرا و دادگاههای بدوی و 
		تجدیدنظر مرکز امور مشاوران می‌باشد. <br>
		مبحث نهم: سایر موارد<br>
		ماده۴۸ـ مجوز مرکز مشاوره بنام یک نفر صادر می‌شود. مجوز مذکور قابل انتقال 
		به‌غیر (حقیقی و حقوقی) نمی‌باشد. <br>
		ماده۴۹ـ اگر فرد مؤسس به دلیل کشف فساد و یا ارتکاب جرایم عمدی محکومیت 
		یابد و یا به هر دلیل قانونی دیگر طبق بررسی‌های بعمل آمده از وی سلب 
		صلاحیت گردد، مجوز تأسیس مرکز فوق توسط مرکز امور مشاوران لغو می‌شود. <br>
		ماده۵۰ ـ نصب مجوز فعالیت و لیست تعرفه خدمات مرکز مشاوره در جاییکه در 
		معرض دید مراجعان باشد الزامی است. <br>
		ماده۵۱ ـ فهرست اسامی دارنده مجوز تأسیس مرکز مشاوره خانواده و کلیه 
		دارندگان پروانه عضویت شاغل در مرکز مشاوره خانواده همراه با عکس آن‌ها و 
		ساعات کار و رشته تخصصی آنان باید در سایت اختصاصی که توسط مرکز آمار و 
		فناوری اطلاعات قوه‌قضائیه طراحی خواهد شد منتشر و همچنین در محل مرکز در 
		تابلویی برای اطلاع مراجعان نصب گردد. <br>
		ماده۵۲ ـ اعضاء دارای پروانه عضویت در مرکز مشاوره خانواده موظف به شرکت در 
		کلاسهای آموزشی ضمن خدمت که از سوی مرکز امور مشاوران ابلاغ می‌شود، 
		می‌باشند. <br>
		ماده۵۳ ـ مرکز مشاوره خانواده موظف است برای کلیه مراجعان پرونده تشکیل 
		داده و کلیه سوابق، یافته‌های بالینی و شرح خدمات درمانی ارائه شده به 
		آن‌ها را در فرم‌های مخصوص و استاندارد که نمونه آن توسط مرکز امور مشاوران 
		ارائه می‌شود، درج و نگهداری نماید و آمار ماهانه مراجعین را به رئیس حوزه 
		قضائی یا مجتمع قضائی خانواده مربوط تحویل دهد. پرونده و سوابق مراجعان دور 
		از دسترس سایر مراجعه‌کنندگان و پرسنل به‌طور محرمانه نگهداری می‌شود. اخذ 
		رونوشت از مدارک پرونده مشاوره در موارد ضروری با نظر دادگاه خواهد بود. 
		سوابق مشاوره‌ای اشخاص جزء اسرار خانوادگی محسوب و سوء استفاده از آن‌ها 
		برابر مقررات قابل تعقیب خواهد بود. <br>
		ماده۵۴ ـ ثبت مشخصات کلیه مراجعان در دفتر مرکز مشاوره با ذکر خدمات انجام 
		شده الزامی است. <br>
		ماده۵۵ ـ دارنده مجوز مرکز مشاوره خانواده مکلف به نظارت بر کارکنان 
		زیر‌مجموعه خود می‌باشد. هرگونه بی‌نظمی و اعمال خلاف موازین اسلامی و 
		اخلاقی و شئون حرفه‌ای، در مرکز مشاوره واقع گردد تخلف محسوب خواهد شد و 
		برابر آیین‌نامه و قوانین مربوط قابل پیگیری است. <br>
		ماده۵۶ ـ نظارت بر ساعات کار مراکز مشاوره خانواده به‌عهده رئیس حوزه قضائی 
		مربوط است. <br>
		فصل سوم ـ ثبت ازدواج و طلاق و وقایع مربوط به آن<br>
		ماده۵۷ ـ دفا‌تر رسمی ثبت ازدواج و طلاق مکلفند مطابق تصمیمات سازمان ثبت 
		اسناد و املاک کشور وقایع نکاح دایم، فسخ و انفساخ آن، طلاق، رجوع و اعلام 
		بطلان نکاح یا طلاق را علاوه بر ثبت در دفتر مربوط، در سامانه مربوط نیز 
		منعکس نمایند. <br>
		ماده۵۸ ـ سردفتر طلاق باید قبل از ثبت طلاق، گواهی کتبی دادگاه یا 
		اقرارنامه رسمی زوجه دایر بر تأدیه حقوق مالی او را از متقاضی ثبت اخذ کند 
		و مفاد آن را در ثبت دفتر طلاق منعکس نماید. در صورتی که زوجه نزد سر دفتر 
		طلاق اقرار به وصول حقوق مالی خود بنماید، و همچنین در موردی که زوجه بدون 
		تأدیه حقوق مالی به ثبت طلاق رضایت دهد، سر دفتر مکلف است مراتب را در سند 
		و ثبت دفتر طلاق درج کند. در مورد اخیر زوجه می‌تواند پس از ثبت طلاق برای 
		دریافت حقوق یاد شده، مستقیماً از دادگاه صادرکننده گواهی عدم امکان سازش 
		یا حکم طلاق درخواست اجرای حکم را بنماید. حکم صادره مانند سایر احکام 
		اجراء خواهد شد. <br>
		ماده۵۹ ـ سردفتر طلاق مکلف است گواهی معتبر پزشک متخصص یا پزشک قانونی در 
		مورد وجود یا عدم جنین را از متقاضی اخذ و مفاد آن را در سند و دفتر ثبت 
		طلاق ذکر کند. چنانچه زوجین بر وجود جنین اتفاق نظر داشته باشند، درج اقرار 
		آن‌ها در سند طلاق و ثبت دفتر الزامی است. <br>
		ماده۶۰ ـ سردفتر طلاق مکلف است قبل از اجرای صیغه طلاق و ثبت آن، گواهی 
		کتبی دادگاه مبنی بر قطعیت رأی و انقضاء مهلت فرجام خواهی یا ابلاغ رأی 
		فرجامی را از متقاضی اخذ نماید. در صورت انقضاء مدت اعتبار حکم طلاق، اجرای 
		صیغه طلاق و ثبت آن ممنوع است. <br>
		ماده۶۱ ـ چنانچه حکم طلاق از سوی زوجه به دفتر طلاق تسلیم شود، سردفتر مکلف 
		است مراتب را کتباً به زوج اعلام نماید تا ظرف یک هفته از تاریخ ابلاغ برای 
		اجرای طلاق در دفترخانه حاضر شود. درصورتی که زوج در مهلت مقرر در دفترخانه 
		حاضر نشود، سردفتر با تعیین مهلت مناسبی که کمتر از یک هفته نباشد، به 
		زوجین ابلاغ می‌نماید که برای اجرای صیغه طلاق و ثبت آن در دفترخانه حاضر 
		شوند. عذرهای قابل قبول برای تعیین مهلت دیگر،‌‌ همان موارد مندرج در ماده 
		۳۰۶ قانون آیین‌دادرسی دادگاه‌های عمومی و انقلاب در امور مدنی یا اعذار 
		شرعی است. <br>
		ماده۶۲ ـ سردفتر مکلف است تسلیم گواهی عدم امکان سازش به دفترخانه را با 
		قید تاریخ و طرفی که آن را تسلیم کرده کتباً تأیید کرده و به وی تحویل 
		نماید تا در زمان اجرای صیغه طلاق و ثبت آن به دفترخانه ارائه شود. چنانچه 
		در زمان اجرای صیغه طلاق و ثبت آن، گواهی کتبی مذکور به دفترخانه ارائه 
		نشود، تاریخ حضور یا ارائه مدارک، تاریخ تسلیم گواهی عدم امکان سازش تلقی 
		می‌شود. <br>
		ماده۶۳ ـ چنانچه گواهی عدم امکان سازش توسط زوج به دفتر طلاق تسلیم شود، 
		سردفتر مطابق قانون حسب مورد ابلاغ‌های لازم را انجام می‌دهد. در مواردی که 
		صیغه طلاق در غیاب زوجه جاری و ثبت می‌شود، دفترخانه مراتب را کتباً به 
		زوجه ابلاغ نموده و اوراق ابلاغ شده را در سابقه مربوط بایگانی می‌نماید. 
		چنانچه زوج یا زوجه مجهول‌المکان باشند، دفتر ثبت رسمی طلاق، آگهی لازم را 
		کتباً توسط متقاضی به روزنامه کثیرالانتشار ارسال می‌کند و نسخه‌ای از 
		روزنامه را که آگهی در آن منتشر شده از وی اخذ و در سابقه مربوط نگهداری 
		می‌نماید. <br>
		ماده۶۴ ـ چنانچه پس از اجرای طلاق رجعی و تنظیم صورت جلسه مربوط، رجوع به 
		موجب اقرارنامه رسمی زوج یا اقرار او نزد سردفتر طلاق یا حکم مرجع ذی‌صلاح 
		محرز شود، سردفتر مراتب را درصورت جلسه مربوط درج و پس از امضای تسلیم 
		کننده اقرارنامه رسمی یا حکم مرجع ذی‌صلاح یا امضای اقرارکننده، مراتب را 
		ذکر و پس از امضاء و مهر، به ضمیمه مستند مربوط بایگانی می‌نماید. در این 
		صورت شماره، تاریخ و دفتر اسناد ‌رسمی تنظیم‌کننده اقرارنامه در صورتجلسه 
		سند و ثبت دفتر طلاق درج و نسخه‌ای از آن در سابقه مربوط بایگانی خواهد شد. 
		رضایت زن به ثبت طلاق رجعی بدون گواهی کتبی دو شاهد مبنی بر سکونت وی در 
		منزل مشترک تا پایان عده، باید در صورتجلسه مربوط ذکر و به امضای او برسد؛ 
		مگر در مواردی که اقرارنامه رسمی دایر بر رضایت وی به دفتر رسمی ثبت طلاق 
		ارائه شود. <br>
		ماده۶۵ ـ هرگاه سردفتر ازدواج و طلاق طبق قانون و آیین‌نامه یکی از وقایع 
		موضوع قانون را بدون حضور یکی از طرفین ثبت کند مکلف است بلافاصله موضوع را 
		کتباً به طرف دیگر ابلاغ کند. <br>
		فصل چهارم ـ نحوه ملاقات والدین با طفل<br>
		ماده۶۶ ـ شخص «ناظر» موضوع ماده ۴۱ قانون باید حتی‌الامکان از بستگان نزدیک 
		طفل، معتمد، متأهل و مجرب باشد و چنانچه انتخاب وی از میان اقوام نزدیک طفل 
		ممکن نباشد، از فردی آشنا و با تجربه لازم، متأهل و مورد اعتماد تعیین 
		گردد. ناظر در صورت امکان باید از طریق اولیاء طفل به اجراء دادگاه معرفی 
		شود و در غیر اینصورت توسط دادستان عمومی و انقلاب محل پیشنهاد و توسط 
		دادگاه صادرکننده حکم طلاق یا گواهی عدم امکان سازش منصوب خواهد شد، دادگاه 
		باید مصلحت طفل را در تعیین ناظر مدنظر قرار دهد و حدود و نوع نظارت وی به 
		صراحت مشخص و به وی ابلاغ کند. <br>
		ماده۶۷ ـ اگر به تشخیص دادگاه نتوان طفل را در ایام ملاقات به تنهایی در 
		اختیار کسی که حق ملاقات دارد قرار داد، دادگاه می‌تواند ترتیبی اتخاذ 
		نماید تا چنین ملاقاتهایی در ساعات محدود و تحت نظر مراکزی که دادگستری 
		تعیین می‌کند صورت پذیرد. <br>
		ماده۶۸ ـ در اجرای تبصره ماده ۴۱ قانون رئیس کل دادگستری استان موظف است در 
		هر حوزه قضائی، محل یا محل‌هایی را با فضای متناسب با روحیات اطفال با 
		همکاری و استفاده از امکانات و منابع انسانی سازمان بهزیستی و ادارات 
		تعاون، کار و رفاه اجتماعی و بهداشت و درمان یا سایر مراکز ذیربط با تعداد 
		کافی مددکار اجتماعی (بویژه زنان) و درصورت نیاز، مأمور انتظامی، جهت 
		ملاقات والدین با اطفال اختصاص دهد. <br>
		ماده۶۹ ـ این آیین‌نامه مشتمل بر ۶۹ ماده و ۱۰ تبصره در تاریخ ۲۷/۱۱/۱۳۹۳ 
		به‌تصویب رئیس قوه قضائیه رسید. <br>
		رئیس قوه‌قضائیه ـ صادق آملی لاریجانی</b></font></p>
		<p dir="rtl" align="justify">&nbsp;</p>
		<p dir="rtl" align="justify">&nbsp;</p>
	</blockquote>
</blockquote>

</body>

</html>
